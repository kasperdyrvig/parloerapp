---
layout: course
metaTitle: Sprogkurset Paasiviuk?! | Grønlandsk parlør
onPageTitle: Sprogkursus
---

# Tikilluarit!

<details>
<summary>Til kursisten</summary>

## Velkommen til Paasiviuk?! :)

Det betyder “forstår du det?” og det er lige netop det vi skal - lære at forstå og udtrykke os på grønlandsk. Jeg skal være den første til at indrømme at grønlandsk er et svært sprog. Men det kan læres! - også som voksen. Det kræver dog en del arbejde og målrettet indsats. Jeg håber at det her kursus vil give dig motivationen og værktøjerne til at at lære det.

Som en introduktion til grønlandsk kan jeg nævne at det sandsynligvis ikke minder om noget andet sprog du før har hørt. Det har sin helt egen sprogfamilie. Derfor er tilgangen til at lære det også lidt anderledes i forhold til at lære fx engelsk, spansk eller andre europæiske sprog. Når man lærer den slags sprog, starter man som regel med at lære nogle få ord, som man med det samme kan begynde at sætte sammen og bruge i forskellige situationer. Grammatikken er kun noget man lærer om hvis der er absolut behov for det. Det når man desværre ikke langt med på grønlandsk. På grønlandsk er der meget få ord der går igen, mange af de ord vi bruger er nogle vi først vil sige igen om 10 år! Så derfor er grammatikken din bedste ven. Den vil hjælpe dig til at kunne bygge en masse forskellige ord, så du kan gøre dig forståelig.

Derfor vil vi på kurset her lære rigtig meget grammatik, samtidig med at vi øver at bruge det i praksis. Jeg vil bestræbe mig for at bruge så enkle ord som muligt til at beskrive grammatikken.

Du vil selvfølgelig få størst gavn af materialet her, hvis du deltager i et kursus der bliver afholdt med fysisk fremmøde eller over videokonference. Hvis du er i tvivl om hvilket modul du skal starte med, så kig “Til kursisten” igennem for alle lektionerne og prøv at lave øvelserne. Hvis du kender det hele i forvejen og ikke har nogen problemer med at gennemføre øvelserne, kan du nok godt springe det modul over. Hvis du godt kunne tænke dig at være med på et af modulerne, så kontakt mig endelig!

God fornøjelse!

</details>


<details>
<summary>Til læreren</summary>

Velkommen til Paasiviuk?! :) Jeg har lagt alt kursusmaterialet ud her på siden for at gøre det tilgængeligt for alle der kunne tænke sig at afholde et grønlandskkursus. Der ligger selvfølgelig mange tanker bag og det er ikke sikkert at du altid kan regne ud hvad jeg mener, men jeg håber at det kan gøre det nemt at afholde et interessant og engagerende kursus. Hvis du beslutter dig for at afholde et Paasiviuk?! kursus, vil jeg elske at høre om det og jeg modtager meget gerne feedback. Skriv til mig her. Materialet bliver løbende opdateret og finjusteret, efterhånden som jeg får det afprøvet og får mere erfaring.

Kurset er lavet til fysisk klasseundervisning. Hvis der er behov for at gennemføre det over videokonference, må man tilpasse flere af øvelserne.

Er par tanker om undervisningen: Afhængigt af hvilke elever man har, kan man vælge at bruge de danske, grønlandske eller latinske begreber for grammatiske udtryk. Overordnet set vil jeg mene at dem der går/har gået i skole her i Grønland, vil have nemmest ved at forstå de grønlandske betegnelser, eftersom det sandsynligvis er dem de har hørt i undervisningen. De fleste danskere vil have nemmest ved de danske udtryk og de latinske begreber ville jeg kun bruge til nogle der ikke har dansk som modersmål eller dem der i forvejen kender dem godt, fx sproglærere o.l. Jeg har generelt prøvet at holde kurset så enkelt som muligt - tænk på: “Hvad har kursisterne behov for at lære?”

Prøv at tale så meget grønlandsk som muligt i undervisningen. Du vil finde ud af at du tit siger de samme sætninger fra gang til gang - og dem kan man jo ligeså godt sige på grønlandsk. Selv på modul 1 kan man forklare mange ting på grønlandsk og ved brug af visuelle hjælpemidler vil kursisterne kunne forstå det. Jo mere grønlandsk du taler, jo mere input får kursisterne og begynder at høre grønlandsk i forskellige kontekster. Husk selvfølgelig at tale med et enkelt sprog.

Et af de helt store formål med Paasiviuk?! er at gøre grønlandskundervisning interessant og at motivere kursisterne til at bruge sproget og lære mere. Derfor er det godt at inddrage kursisterne så meget som muligt, fx ved hver gang du siger et grønlandsk ord eller sætning, så få dem til at gentage efter dig. Sørg også for at visualisere tingene så meget som muligt, fx ved billeder, tegninger, fysiske objekter, at få en elev til at vise handlingen osv.

Under hver lektion > Til underviseren er der lavet henvisninger til grammatikbøger der giver en nærmere forklaring på det der skal undervises i og evt. links der skal bruges i undervisningen. Grønlandsk grammatik af Stig Bjørnum er den bog jeg vil anbefale de fleste at bruge, da den er nemmest at forstå og behandler det meste grammatik man vil få behov for at lære. Jeg har også inkluderet henvisninger til Vestgrønlandsk grammatik af Flemming Nielsen, da den er mere grundig - til gengæld synes jeg også at den er lidt sværere at læse og forstå.

God fornøjelse!

</details>


## Moduler

